Is een aansluiting verplicht?
Nee, u kan perfect in uw eigen energie voorzien, zonder een aansluiting op het distributienet.
Let op, het is wel verplicht om een niet-mobiele productie-installatie (bv. zonnepanelen) die in eilandmodus werkt aan te melden bij de netbeheerder.  

Moet ik een batterij aanmelden?	Ja, een thuisbatterij die verbonden wordt met het distributienet moet net zoals een decentrale productie-eenheid (bv. zonnepanelen) aangemeld worden bij uw netbeheerder.

Wat moet ik doen met mijn aansluiting als ik verhuis?	
Met uw aansluiting moet niets gebeuren, uw aansluiting is verbonden aan uw huis of bedrijf, niet aan uw persoonlijk energiecontract. Bij een verhuis kan u een nieuw contract voor elektriciteit en aardgas sluiten, of uw huidig contract meenemen. Dit wordt niét geregeld via het energie overnamedocument. Wie verhuist, moet zowel voor zijn oude als voor zijn nieuwe adres energie overnamedocumenten invullen. Zowel voor de vorige woning als voor de nieuwe woning  moeten er twee exemplaren opgemaakt worden: één voor de vertrekkende klant en één voor de overnemer. De twee partijen moeten het document zorgvuldig invullen en ondertekenen. Elke partij stuurt daarna een kopie van zijn document aan zijn energieleverancier(s). 

Hoe kan ik een aansluiting aanpassen of verplaatsen?	Wil u de aftakking van het aardgas- en elektriciteitsnet in uw woning laten verzwaren of verplaatsen? Wil u een tijdelijke aftakking aanvragen? Of een meter laten wegnemen of bijplaatsen? Dan kan u terecht bij uw netbeheerder. Die zal bekijken wat mogelijk is, en een timing en kostprijs bepalen voor de aanpassingswerken. 

Hoeveel kost een aansluiting?	De kostprijs van een aansluiting hangt af van de netbeheerder, maar ook van het type aansluiting. U betaalt de aansluiting rechtstreeks aan uw netbeheerder, deze afrekening is ook de enige die niét via uw energieleverancier(s) gebeurt.
U kan de aansluitingstarieven opvragen of raadplegen op de websites van de netbeheerders. 
